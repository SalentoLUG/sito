% Statuto - Titolo V
% Angelo D'Autilia
% [Indice](00-Indice.html)

# ART. 16

L'Assemblea, Ordinaria e Straordinaria, è l'organo deliberativo dell'Associazione. Hanno
diritto a parteciparvi tutti i Soci maggiorenni in regola con il pagamento della quota annuale.
Il diritto di voto dei soci minorenni è esercitato per mezzo del genitore, ove questi sia a sua
volta socio.

# ART. 17

L'Assemblea è presieduta dal Presidente o, in caso di sua assenza o impedimento, dal Vice
Presidente. In caso di contemporanea assenza del Presidente e del Vice Presidente,
l'Assemblea sarà presieduta dalla persona eletta dall'Assemblea medesima. L'Assemblea
elegge anche un Segretario che assiste il Presidente. Delle riunioni assembleari si redige
processo verbale firmato dal Presidente e dal Segretario.

# ART. 18

L'Assemblea Ordinaria viene convocata almeno una volta all'anno. Essa:

* approva il rendiconto economico e finanziario;
* approva le linee generali del programma di attività ed il relativo documento
  economico di previsione;
* elegge gli organismi direttivi (Presidente, Vice Presidente, Consiglio Direttivo,
  Collegio dei Revisori dei Conti) alla fine del mandato o in seguito alle
  dimissioni degli stessi, votando la preferenza a nominativi scelti tra i soci, fino
  ad un numero uguale a quello dei componenti per ciascun organismo. In caso di
  parita' di voti all'ultimo posto utile, sarà eletto il socio con la maggiore anzianità
  di iscrizione all'Associazione;
* delibera su tutte le questioni attinenti la gestione sociale.

# ART. 19

L'Assemblea Straordinaria viene convocata tutte le volte che il Consiglio Direttivo lo reputi
necessario e ogni qual volta ne faccia richiesta motivata almeno un quinto dei soci aventi
diritto di voto. L'Assemblea Straordinaria dovrà aver luogo entro venti giorni dalla data in
cui viene richiesta.

# ART. 20

L'Assemblea Ordinaria o Straordinaria è convocata previa delibera del Consiglio Direttivo.
La convocazione avviene mediante avviso affisso presso le sede sociale, mediante avviso
pubblicato sul sito Web gestito dalla Associazione e se possibile mediante posta elettronica
indirizzata ai singoli Soci. In caso l'avviso mediante posta elettronica non risultasse
possibile, la convocazione verrà effettuata mediante lettera raccomandata ai singoli Soci.
L'avviso di convocazione è spedito almeno quindici giorni prima dell'Assemblea, e indica il
luogo, la data, l'ora in cui si terrà l'Assemblea stessa in prima e in seconda convocazione,
con il relativo ordine del giorno.

# ART. 21

L'Assemblea, sia Ordinaria che Straordinaria, è regolarmente costituita alla presenza della
metà più uno dei soci con diritto di voto, e delibera a maggioranza assoluta dei voti di questi
ultimi. In seconda convocazione, invece, l'Assemblea è regolarmente costituita qualunque
sia il numero degli intervenuti, e delibera sulle questioni poste all'ordine del giorno.

# ART. 22

Per deliberare sulle modifiche da apportare allo Statuto o al Regolamento, proposte dal
Consiglio Direttivo o da almeno un quinto dei soci, è indispensabile la presenza di almeno il
50% dei soci con diritto di voto ed il voto favorevole di almeno tre quinti dei partecipanti.
Per delibere riguardanti lo scioglimento o la liquidazione dell'Associazione, valgono le
norme di cui all'ART. 39.

# ART. 23

L'Assemblea all'inizio di ogni sessione elegge tra i Soci presenti un Segretario. Il Segretario
provvede a redigere i verbali delle deliberazioni dell'Assemblea. I verbali devono essere
sottoscritti dal Presidente e dal Segretario.

# ART. 24

L'Assemblea Ordinaria delibera a maggioranza semplice (la metà più uno) o qualificata (i tre
quinti più uno) sull'insieme dei Soci presenti. Nel presente Statuto, dove non indicato
espressamente, per maggioranza si intende maggioranza semplice. Le delibere
dell'Assemblea Straordinaria richiedono una maggioranza di almeno tre quinti sull'insieme
dei Soci presenti.
Le votazioni in Assemblea Ordinaria e Straordinaria avvengono per alzata di mano, per
appello nominale o per voto scritto palese. Il metodo di voto sarà deciso dalla maggioranza
dell'Assemblea. Le decisioni assembleari sono messe a verbale a cura del Segretario.

---

[<i class="fa fa-arrow-left"></i> Statuto - Titolo IV](Statuto-Titolo-IV.html) -- [Torna all'indice](Statuto.html) -- [Statuto - Titolo VI <i class="fa fa-arrow-right"></i>](Statuto-Titolo-VI.html)
